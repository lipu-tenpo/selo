---
nimi-suli: sitelen nasa lon nasin Juniko¹
jan-pali: kije Enki
tags:
  - sona
---

nasin Juniko li open lon tenpo sike nanpa 1991 (nasin nanpa pona la #LLLTTAMMMMLLW). nasin 1.0.0 la ona li jo e sitelen 7129 (MMMLLWAMLTT) taso. tenpo li kama la, jan pali pi nasin Juniko li awen pana e sitelen sin. nasin 15.1 li nasin sin la ona li jo e sitelen 149 813 (LLTTAMMMMLLLTWALLTW) a! mute anu seme? lipu ni la, mi toki e sitelen pi nasa mute lon nasin Juniko a.

## sitelen O pi oko mute

tomo sewi pi nasin Jesu la, ma li lon kulupu toki Lojanki li kepeken e toki Lojanki². sitelen ni li lukin sama oko luka luka. ona li lon nasin Juniko tan ni taso: ona li lon lipu majuna³ a, jan li kepeken e ona lon tenpo wan taso. nasin kepeken ona li lon nimi tu ni: “серафими многоꙮчитїй” (_serafimi mnogoočitii_). toki pona la, nimi ni li “jan sewi sewi pi ꙮko mute⁴”. linja ilo mute la sitelen ni li jo e oko luka tu taso. taso ni li tan pakala pi nasin Juniko.

sitelen O oko ante li lon kin, taso ona li musi ala. ona li jo e oko wan taso anu oko tu taso.

## moku linja Pijanpijanmijen

toki Sonko la moku linja ni (𰻝𰻝面, _biángbiángmiàn_) li jo e sitelen Kansi pi linja mute. sitelen ni li ken jo e nasin sitelen ante, taso ona ale li pimeja a. sina ken lukin e sitelen pi moku ni lon ni a! sitelen ni li jo e linja 58 (MMLLLTW; lon toki Sonko pi linja mute) anu linja 42 (MMT; lon toki Sonko pi linja lili).

## ijo Tawito anu ijo Ototo

toki Nijon la sitelen pi toki Sonko li lon kin. sitelen ni li jo e nasin sitelen tu: nasin nanpa wan la, nimi “ko sewi” (䨺) li lon sewi pi nimi “akesi suli” (龘). nasin toki ona li “たいと” (_taito_). nasin ante la, nimi “ko sewi” li lon sewi li lon poka a pi nimi “akesi suli”. nasin toki ona li “だいと” (_daito_) anu “おとど” (_otodo_). jan mute li toki e ni: nanpa linja la sitelen ni li suli nanpa wan.

## nasin sitelen tawa pkoi pini suli walo tan sewi

sitelen ︘ li musi ala. taso nimi ona li musi. toki Inli la, nimi ona li PRESENTATION FORM FOR VERTICAL RIGHT WHITE LENTICULAR BRAKCET. nimi pini lon nimi ni li pakala: ona o “_bracket_” o “_brakcet_” ala.

## sitelen pi kon moli

tenpo pini la, ma Nijon li jo e nasin nanpa ante. nasin ni li JIS X 0208. ona li jo e sitelen pi toki Nijon e sitelen pi toki ante. taso sitelen 12 (LLT) lon nasin nanpa ni li nasa tan ijo wan sama: jan ala li sona e tan ona. toki Nijon la ona li “幽霊文字” (yūrei moji, “sitelen pi kon moli”). sitelen ale pi kon moli li ni: 墸; 壥; 妛; 彁; 挧; 暃; 椦; 槞; 蟐; 袮; 閠; 駲.

## leko lon poka pi linja alasa anpa

pini la, mi wile pana e sitelen wan ante tawa sina: sitelen ⍼ (RIGHT ANGLE WITH DOWNWARDS ZIGZAG ARROW, anu “angzarr”) li… jan ala li sona a! sina ken kepeken e ni lon nasin wile sina. ni la, mi pali e nimi sin tawa nimi ni: lekanpa!⁵

¹ nasin Juniko (Unicode) li nasin nanpa tawa sitelen. sitelen mute lon toki mute mute li lon ona.  
² toki Lojanki (словѣньскъ ѩꙁꙑкъ) li “Old Church Slavonic” lon toki Inli.
³ majuna li sin ala.
⁴ sitelen ꙮ li lon la sitelen “o” li lon ala.  
⁵ tan “leko” + “anpa”
